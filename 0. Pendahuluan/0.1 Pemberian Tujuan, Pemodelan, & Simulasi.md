# 0.1 Pemberian Tujuan, Pemodelan, dan Simulasi

## 0.1.0 Pendahuluan
Piawaian menakrif kejuruteraan perisian sebagai tiga kategori utama; Pemberian Tujuan, Pemodelan, dan Simulasi. Setiap satu aspek memainkan peranan penting dalam membimbing usaha kejuruteraan ke arah penghasilan penyelesaian dan pengabulan sesebuah tujuan.

Pelaksanaan mengikuti turutan aspek-aspek ini juga adalah disengajakan. Suatu tujuan mestilah wujud dalam proses pembentukan. Interaksi pula tidak dapat disimulasi tanpa wujudnya model. Akan tetapi, walaupun turutan ini penting semasa permulaan proses kejuruteraan, harus kita ingat bahawa proses ini boleh berulang-ulang tatkala kita ingin berbuat demikian. Suatu perubahan dalam tujuan mungkin mencetus perubahan dalam simulasi tapi tak semesti dalam modelnya. Suatu perubahan dalam model tak semestinya memerlukan perubahan dalam tujuan atau simulasi.

<br />
	<div align=center>
		<img width="50%" src="https://github.com/hassanhabib/The-Standard-Malaysian/blob/main/0.%20Pendahuluan/Sumber/Pemberian%20Tujuan%2C%20Pemodelan%2C%20Simulasi/0.1.0%20Pendahuluan.png?raw=true" />
	</div>
<br />

## 0.1.1 Pemberian Tujuan
Proses pemberian tujuan adalah kebolehan kita dalam mencari jawapan kepada soalan "mengapa kita mencari penyelesaian". Bagi contoh, katakan kita menghadapi isu dalam mengenalpasti jumlah barangan yang dipamer atas rak sesebuah kedai runcit. Kita merasa perhitungan manual tidaklah cekap, maka kita perlu membina sebuah sistem untuk mencapai hasrat ini.

Penaakulan amatlah bergantung pada kebolehan kita memerhati masalah dan kemudiannya menghurai masalah itu untuk merangka sebuah penyelesaian. Oleh demikian, matlamat pemberian tujuan adalah untuk mencari apa sebab kita mengambil tindakan.

Maka kita punyai pemerhatian, penghuraian sebab (masalah), dan niat untuk sebuah penyelesaian. Semua aspek-aspek ini membentuk bahagian Pemberian Tujuan dalam kejuruteraan perisian.

### 0.1.1.0 Pemerhatian
Kita hidup dalam dunia serba boleh diperhati. Inspirasi kita dicetus oleh cita-cita kita untuk mencapai lebih lagi. Mimpi-mimpi kita menzahirkan halangan dan rintangan yang perlu kita atasi untuk meneruskan perjalanan dan mengabul impian. Dari saat seseorang pelajar muda mengguna kalkulator untuk menyelesai persamaan rumit sampailah ke saat pelajar itu menjadi seorang angkasawan, mnghitung lintasan satelit-satelit yang mengorbit bumi.

Pemerhatian adalah keupayaan kita dalam mengenalpasti isu yang menghalang pencapaian sesuatu matlamat. Isu-isu mungkin semudah menghitung barangan atas rak gerai runcit, juga boleh serumit memahami mengapa kita tidak dapat mengambil gambar planet yang terletak berjuta-juta tahun cahaya dari bumi. Inilah apa yang jurutera-jurutera panggil sebagai masalah yang boleh diperhati.

Semakin agung tujuan, semakin rumit sesebuah masalah. Tetapi adanya permulaan dengan tujuan yang lebih kecil, bolehlah kita melatih minda untuk menangani yang lebih besar - langkah demi langkah, masalah demi masalah.

### 0.1.1.1 Penghuraian
Penghuraian hasil pemerhatian merupakan satu seni tersendiri kerana penghuraian masalah yang dilakukan dengan baik boleh membawa kita ke pertengahan jalan dalam pencarian penyelesaian. Semakin jelas penghuraian, semakin kita yakin bahawa masalah itu boleh difahami orang-orang lain yang membantu mencari penyelesaian.

Penguraian tidak semestinya dengan perkataan. Ia juga boleh dilakukan melalui gambaran dan segi bentuk. Tidak hairan sesetengah tamadun kuno yang paling maju menggunakan gambaran dan segi bentuk untuk menghurai kisah-kisah dan sejarah. Gambaran adalah satu bahasa sejagat, di mana ia lebih senang difahami dan ditafsir oleh sesiapa yang merasa hubungan dengannya; jauh lebih cepat dari mempelajari satu bahasa lisan. Gambaran atau segi bentuk mungkin merupakan cara terbaik untuk meggambarkan suatu ilham, bak kata pepatah - sekeping gambar seribu makna.

Penghuraian memerlukan keghairahan dalam menyelesai masalah. Sama ada ia ditulis, dibicara, atau digambar. Minda yang ghairah mampu menyampaikan kandungan tersirat kegentingan sesebuah masalah dalam usaha mencari penyelesaian. Penhuraian sesebuah masalah merupakan satu bahagian besar dalam pembentangan penyelesaian. Keupayaan kita dalam penyampaian ilham kepada jurutera-jurutera lain dan kepada yang ingin melabur serta mengguna penyelesaian ini, adalah salah satu aspek paling genting dalam kejuruteraan perisian.

### 0.1.1.2 Perangkaan Penyelesaian
Sebahagian dari tujuan ialah cara untuk mengabulnya. Dalam industri kejuruteraan perisian, kita tidak boleh mengamalkan "matlamat menghalalkan cara". Satu sebab utama mengapa begitu banyak sekali perisian yang gagal di dunia ini adalah kerana aspek perangkaan penyelesaian sering dilihat sebagai satu bahagian remeh dalam tujuan. Anda mungkin pernah dengar kisah jurutera-jurutera dalam situasi saat-saat akhir yang memutus untuk menghantar kerja bermutu rendah demi mencapai sasaran. Dalam Piawaian kita, ini adalah satu pencabulan. Suatu penyelesaian bukan sahaja mesti mencapai matlamat tetapi juga mesti membawa tujuannya yang tersendiri, dalam membantu isu seni bina sekeliling seperti pengoptimuman, kebolehbacaan, kebolehkonfigurasian, dan kelanjutan usia.

Perangkaan penyelesaian sebagai sebahagian dari tujuan, adalah apa yang kita panggil sebagai kejuruan perisian.